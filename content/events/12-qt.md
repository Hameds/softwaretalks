---
title: "دوازدهمین جلسه باز نرم‌افزاری مشهد با موضوع کیوت و تجربه کار در یک استارتاپ امریکایی برگزار شد"
date: 2014-12-23T09:48:21+03:30
draft: ‍false
id : "۱۲"
subject: "کیوت - تجربه کار در یک استارتاپ امریکایی"
speaker: "ابوالفضل رستم‌زاده - داوود تراب‌زاده"
location: "سجاد، حامد جنوبی ۵، نبش مرجان ۶، پلاک ۷۶/۱ ، گروه مهندسی کاوا"
poster: "#"
tags: ""
featured_image: "/images/s12-1.jpg"
presentation: ""
persiandate: "سه‌شنبه ۲ دی ۱۳۹۳"
downloads: "بدون فایل"
---


شب گذشته و در حالی که جلسه دوازدهم با دربی پایتخت همزمان بود، رکورد حضور در جلسات باز نرم‌افزاری مشهد شکسته شد. جلسه دوازدهم مطابق جلسات گذشته ساعت ۱۸ آغاز شد اما از نیم ساعت قبل از شروع جلسه، شاهد حضور علاقمندان و شرکت‌کنندگان بودیم.

![](/images/s12-3.jpg)

در ابتدای جلسه مطابق روال جلسات، آمار جلسات گذشته و اخبار پیش رو مرور شد. اخباری مانند تغییر تاریخ و محل اجرای جلسات که جزئیات آن به زودی از طریق سایت و خبرنامه و شبکه‌های اجتماعی اطلاع رسانی خواهد شد. اپن سورس شدن دات نت خبر دیگر جلسه دیشب بود. همچنین نشست‌های تخصصی دیگر مشهد مانند جلسات لاگ، گروه کاربران پایتون و میتاپیس یوایکس معرفی و تاریخ برگزاری آن‌ها به اطلاع شرکت کنندگان رسید.

![](/images/s12-2.jpg)

پس از بخش اخبار، آقای رستم زاده پرزنت بسیار جالب و مفیدی درباره کیوت داشتند. این پرزنت که با مشارکت دوستان شرکت‌کننده و سوالات آن‌ها بسیار مفید بود در نهایت به دلیل کمبود وقت به اتمام نرسید و مقرر شد در جلسه دیگری ادامه مباحث آشنایی با کیوت مطرح شود.

![](/images/s12-1.jpg)

 همچنین آقای رستم‌زاده پیشنهاد تشکیل گروه کاربران کیوت مشهد را دادند که این موضوع از طریق خبرنامه به اطلاع همراهان جلسات باز خواهد رسید تا در صورت تمایل نسبت به مشارکت در تشکیل این گروه اقدام نمایند.

در ادامه نوبت به دومین پرزنت جلسه دوازدهم رسید. آقای تراب زاده در این پرزنت به بیان تجربه خود از کار در یک استارتاپ امریکایی و تجربه کار تیمی و مشکلات آن در ایران پرداختند.

![](/images/s12-5.jpg)

با پایان یافتن پرزنت‌ها، بحث آزاد یا «نوبت شما» جلسات آغاز شد. این جلسه میزبان آقای مهندس ندایی از اعضای هیات مدیره نظام صنفی رایانه خراسان رضوی بودیم تا ضمن بررسی طرح پیشنهادی ساماندهی استخدام و قطع همکاری برنامه‌نویسان، دوستان به طرح پرسش‌های خود نسبت به این طرح اقدام کنند.

![](/images/s12-6.jpg)

بعد از مرور کوتاه طرح ساماندهی استخدام برنامه‌نویسان، اولین پرسش مربوط به ماهیت حقوقی و جایگاه قانونی نظام صنفی بود که آیا نظام صنفی امکان تصویب، ابلاغ و اجرای این طرح را به موازات نهادهای قانونی مثل اداره کار و قانون کار دارد؟ آقای ندایی در پاسخ به این سوال به معرفی جایگاه و تبیین اختیارات نظام صنفی پرداختند و انواع اعضای نظام صنفی را معرفی کردند.

سوال بعدی با توجه به پیشنهاد ارائه شده در خصوص منع از کار برنامه‌نویس تا تعیین تکلیف خسارات بعد از قطع ناگهانی همکاری، مربوط به جایگاه قضایی نظام صنفی بود. جناب ندایی در پاسخ به این سوال درباره شورای انتظامی نظام صنفی صحبت کرده و مثال شورای حل اختلاف و نسبت آن با قوه قضاییه را مطرح کردند.

سوال دیگری در زمینه الزام شرکت‌ها یا اشخاص به حضور در نظام صنفی بود که جناب ندایی توضیح دادند که بر مبنای قوانین موجود برای ادارات و سازمان‌های دولتی که ملزم به کار با شرکت‌های عضو نظام صنفی هستند این الزام برای شرکت‌هایی که بخواهند کار دولتی انجام بدهند وجود دارد.

سوالات دیگری درباره حقوق برنامه‌نویسان و یکطرفه بودن طرح به نفع شرکت‌ها و میزان الزام شرکت‌ها به تسویه حقوق کارکنان پس از قطع همکاری (بر اساس طرح پیشنهادی) نیز مطرح شد که در نهایت با توجه به اتمام وقت مقرر شد سوالات دوستان درباره این طرح جمع‌آوری و در جلسه دیگری پاسخ داده شود.