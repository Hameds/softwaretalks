---
title: "نوزدهمین جلسه باز نرم‌افزاری مشهد با موضوع ASP.NET vNext برگزار شد"
date: 2015-02-17T11:06:34+04:30
draft: false
id : "۱۹"
subject: "آشنایی با ASP.NET vNext"
speaker: "محمدرضا صفری"
location: "بلوار آب و برق، انتهای پارک لاله، فرهنگسرای رسانه، اتاق جلسات"
poster: "#"
tags: ""
featured_image: "/images/s19-1.jpg"
presentation: "#"
persiandate: "سه‌شنبه ۲۸ بهمن ۱۳۹۳"
downloads: "بدون فایل"
---


روز سه‌شنبه ۲۸ بهمن ۹۳ نوزدهمین جلسه باز نرم‌افزاری مشهد با موضوع آشنایی با ASP.NET vNext در محل فرهنگسرای فناوری و رسانه برگزار شد. جلسه نوزدهم به دلیل ناهماهنگی برای رزرو محل اتاق جلسات فرهنگسرا با چند دقیقه تاخیر شروع شد. در چند دقیقه ابتدایی مطابق معمول سایر جلسات، آمار و اخبار مربوط به جلسات عنوان شد.

از جمله اخبار عنوان شده در این جلسه می‌توان به اعلام خبر برگزار شدن دومین هکاتون مشهد اشاره کرد. http://hackathon.mashhadlug.org همچنین خبر برگزاری نخستین همایش امنیت در فضای سایبر که ۱۰ اسفند ماه در مشهد برگزار می‌شود به اطلاع حاضرین رسید. جهت ثبت‌نام در این همایش می‌توانید به سایت آن مراجعه فرمایید: http://www.csfc.ir

رویدادهای دیگری که در ماه پایانی سال ۹۳ در مشهد برگزار می‌شود، رویداد استارتاپ گرایند و استارتاپ ویکند مشهد است که اطلاعات بیشتر در سایت استارتاپ ویکند به زودی قابل مشاهده خواهد بود: http://mashhad.startupweekend.ir

پس از اخبار نوبت به ارائه آقای صفری درباره ASP.NET vNext رسید. این ارائه که حال و هوایی متفاوت داشت و در جریان آن بخش‌هایی از فیلم جابز نیز پخش شد ابتدا به تبیین نگاه مایکروسافت در حوزه ارائه محصولات و فناوری‌ها پرداخت و سپس به سراغ ASP.NET vNext‌ و فناوری‌های مرتبط با آن رفت.


![](/images/s19-1.jpg)

در این ارائه توضیحاتی در خصوص Roslyn‌ و همچنین‌ خود ASP.NET vNext و Owin‌ و پروژه Katana داده شد که با سوالات شرکت‌کنندگان و پاسخ‌های آقای صفری همراه بود. همچنین توضیحاتی در خصوص اپن سورس شدن دات نت و به خصوص اپن سورس بودن فناوری‌های مرتبط با ASP.NET vNext و طرز کار آن‌ها توسط آقای صفری ارائه شد.

در نهایت ارائه تخصصی ASP.NET vNext حدود ساعت ۱۸:۳۰ به پایان رسید. در حالی که قرار بود بحث آزاد در خصوص جلسات باز انجام شود، سوالات پایانی شرکت‌کنندگان و به خصوص مشارکت بسیار خوب خانم‌های حاضر در جلسه به بحث داغی در خصوص اپن سورس شدن دات نت، مقایسه آن با سایر فناوری‌های اپن سورس و دلایل انتخاب یا مشکلات آن انجامید.

![](/images/s19-2.jpg)

در کنار مباحث مطرح شده در پایان ارائه آقای صفری، با ذکر مثال‌هایی از وب سایت‌های با scale بالا عنوان شد که همه فناوری‌ها از جمله ASP.NET یا php و ... توانایی کار در سطوح بالا را دارند و دلایل انتخاب آن‌ها علاوه بر سلیقه و مسیری که افراد در ایران ممکن است در آن قرار گیرند، به مباحث قیمت لایسنس و نوع نگاه به نرم‌افزار نیز مربوط است. 

جلسه نوزدهم در ساعت ۱۹ خاتمه یافت و جلسه بیستم که آخرین جلسه سال جاری است در روز سه‌شنبه ۱۲ اسفند در محل فرهنگسرای فناوری و رسانه با موضوع GIS برگزار خواهد شد. همچنین بحث آزاد در خصوص راه‌های ارتباطی و استفاده از پتانسیل حاضرین در جلسات باز در جهت هم‌افزایی در جلسه بیستم انجام خواهد شد.