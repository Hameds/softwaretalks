---
title: "بیست و هفتمین جلسه باز نرم‌افزاری مشهد با موضوع سلامت برنامه‌نویسان برگزار شد"
date: 2015-08-03T11:09:53+04:30
draft: false
id : "۲۷"
subject: "سلامت برنامه‌نویسان"
speaker: "حامد سعیدی"
location: "بلوار آب و برق، انتهای پارک لاله، فرهنگسرای رسانه، اتاق جلسات"
poster: "#"
tags: ""
featured_image: ""
presentation: "#"
persiandate: "دوشنبه ۱۲ مرداد ۱۳۹۴"
downloads: "بدون فایل"
---


روز دوشنبه ۱۲ مرداد ۹۴ بیست و هفتمین جلسه باز نرم‌افزاری مشهد با موضوع نکاتی برای سلامت برنامه‌نویسان در محل فرهنگسرای فناوری و رسانه برگزار شد.

در این جلسه که به دلیل ناهماهنگی در ثبت محل اتاق جلسات از جانب فرهنگسرا، در یکی از کلاس‌ها برگزار شد، مطابق معمول در بخش ابتدایی جلسات، اخبار جلسه به اطلاع حاضرین رسید.

یکی از خبرهای مرتبط با جلسات، ارسال نخستین خبرنامه موقعیت‌های شغلی به لیست خبرنامه ایمیلی جلسات باز نرم‌افزاری مشهد بود. این خبرنامه که حاوی اطلاعات موقعیت‌‌های شغلی است در هر ماه ۲ بار برای لیست خبرنامه ایمیلی ارسال می‌شود. موقعیت‌های شعلی ارسال شده در این خبرنامه مورد تایید جلسات باز نیست و جلسات باز نرم‌افزاری مشهد صرفاً انعکاس دهنده درخواست‌های شرکت‌ها و گروه‌های نرم‌افزاری برای جذب نیروی فنی در حوزه فناوری اطلاعات می‌باشد و بدیهی است جهت اقدام برای شغل‌های اطلاع‌رسانی شده در این خبرنامه یا حضور در محل شرکت‌ها و مصاحبه فنی و ... تحقیقات و تصمیم به عهده خود شرکت کننده است.

خبر دیگر این جلسه ربات تلگرام جلسات باز نرم‌افزاری مشهد است که از آدرس http://telegram.me/SoftwareTalkbot قابل دسترسی است و در حال حاضر تاریخ و موضوع جلسه بعدی را می‌توان از طریق این ربات استعلام کرد. 

پس از بخش اخبار، معرفی کوتاهی در خصوص ویندوز ۱۰ (نصب شده بر روی لپ‌تاپ ارائه‌دهنده) انجام شد و سپس نوبت به ارائه اصلی رسید.

ارائه اصلی جلسه بیست و هفتم در خصوص سلامت برنامه‌نویسان یک ارائه تعاملی و با مشارکت حاضرین در جلسه و بیان تجربیات همراه بود. در ابتدای این ارائه، تجربی بودن آن و شخصی بودن مساله سلامت مطرح شد، در ادامه چندین نکته مرتبط با سلامتی برنامه‌نویسان توضیح داده شد.

نخست اشاره شد که برنامه‌نویسی یک شغل پشت میزی است و خطرات جسمی آن مانند خطرات سایر شغل‌های نشستنی است. برای اشاره به این خطرات ویدئویی فارسی در خصوص مضرات و آثار نشستن‌های طولانی پخش شد. پس از این موضوع نوبت به سایر نکات از جمله درست نشستن، استفاده از تجهیزان استاندارد، نوشیدن آب، رساندن ویتامین D به بدن و ... رسید.

در انتهای ارائه نیز کتاب Healthy Programmer معرفی شد و البته از استرس نیز به عنوان یکی از عوامل مضر برای سلامتی برنامه‌نویسان نام برده شد. 

پس از اتمام ارائه، بحث آزادی در خصوص استارتاپ‌ها شکل گرفت و در نهایت حدود ساعت ۱۹:۱۵ جلسه به پایان رسید. جلسه بیست و هشتم، طبق برنامه روز دوشنبه ۲۶ مرداد برگزار خواهد شد که اطلاعات مربوط به موضوع و محل برگزاری از طریق سایت جلسات باز نرم‌افزاری مشهد و خبرنامه‌های پیامکی و ایمیلی به اطلاع علاقمندان خواهد رسید. لازم به ذکر است صاحبان کسب و کار و شرکت‌ها و تیم‌های نرم‌افزاری که مایل به اعلام موقعیت‌های شغلی خود در خبرنامه مربوطه هستند می‌توانند اطلاعات موقعیت شغلی مورد نظر را به info@softwaretalks.ir ارسال کنند. 