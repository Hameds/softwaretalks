---
title: "سی و دومین جلسه باز نرم‌افزاری مشهد برگزار و نرم‌افزار حسابداری متن باز هزاره معرفی شد"
date: 2015-10-12T11:11:09+04:30
draft: false
id : "۳۲"
subject: "معرفی نرم‌افزار حسابداری متن‌باز هزاره"
speaker: "علی صمدی"
location: "بلوار آب و برق، انتهای پارک لاله، فرهنگسرای رسانه، اتاق جلسات"
poster: "#"
tags: ""
featured_image: ""
presentation: "#"
persiandate: "دوشنبه ۲۰ مهر ۱۳۹۴"
downloads: "بدون فایل"
---

روز دوشنبه ۲۰ مهر ۱۳۹۴ سی و دومین جلسه باز نرم‌افزاری مشهد با موضوع معرفی نرم‌افزار متن باز هزاره در محل فرهنگسرای فناوری و رسانه برگزار شد.

در ابتدای این جلسه نیز، مطابق رسم جلسات، اخبار و گزارشی از فعالیت‌های جلسات باز نرم‌افزاری مشهد به اطلاع حاضرین رسید. ارسال خبرنامه موقعیت‌های شغلی به لیست خبرنامه ایمیلی یکی از این اخبار بود. این خبرنامه که حاوی اطلاعات موقعیت‌‌های شغلی است در هر ماه ۲ بار برای لیست خبرنامه ایمیلی ارسال می‌شود. موقعیت‌های شعلی ارسال شده در این خبرنامه مورد تایید جلسات باز نیست و جلسات باز نرم‌افزاری مشهد صرفاً انعکاس دهنده درخواست‌های شرکت‌ها و گروه‌های نرم‌افزاری برای جذب نیروی فنی در حوزه فناوری اطلاعات می‌باشد و بدیهی است جهت اقدام برای شغل‌های اطلاع‌رسانی شده در این خبرنامه یا حضور در محل شرکت‌ها و مصاحبه فنی و ... تحقیقات و تصمیم به عهده خود شرکت کننده است.

همچنین برگزاری همایش مشهد کانکت که نخستین بار توسط جلسات باز نرم‌افزاری مشهد با محوریت آشنایی با فناوری‌های نوین نرم‌افزاری روز جمعه ۲۴ مهر ۹۴ در دانشگاه صنعتی سجاد برگزار می‌شود از دیگر اخبار مهم این جلسه بود. علاقمندان جهت ثبت‌نام در این همایش می‌توانند به سایت www.mashhadconnect.ir مراجعه نمایند.

پس از بخش اخبار نوبت به معرفی نرم‌افزار متن باز هزاره رسید. در این جلسه، مدیر مجموعه مشکات و همچنین یک کارشناس حسابداری ضمن ارائه توضیحاتی درباره قابلیت‌های نرم‌افزار هزاره، به سوالات حاضرین در خصوص مجوزهای استفاده و نحوه تعامل برنامه‌نویسان برای دریافت نسخه بازمتن نرم‌افزار حسابداری ایرانی هزاره پاسخ دادند.

همچنین در کنار نرم‌افزار حسابداری ایران هزاره که بر بستر ویندوز با WPF و Prism توسعه داده شده و ماژولار می‌باشد، نرم‌افزار املاک مجموعه که با nodejs توسعه داده شده نیز معرفی مختصری شد.

علاقمندان برای کسب اطلاعات بیشتر می‌توانند به وب سایت http://h.irannamayeh.com مراجعه نمایند. جلسه در ساعت ۱۹:۱۵ و پس از پرسش و پاسخ در خصوص ابعاد مختلف نرم‌افزار هزاره به پایان رسید.

 جلسه سی و دوم، طبق برنامه روز دوشنبه۴ آبان برگزار خواهد شد که اطلاعات مربوط به موضوع و محل برگزاری از طریق سایت جلسات باز نرم‌افزاری مشهد و خبرنامه‌های پیامکی و ایمیلی به اطلاع علاقمندان خواهد رسید. 

لازم به ذکر است صاحبان کسب و کار و شرکت‌ها و تیم‌های نرم‌افزاری که مایل به اعلام موقعیت‌های شغلی خود در خبرنامه مربوطه هستند می‌توانند اطلاعات موقعیت شغلی مورد نظر را به info@softwaretalks.ir ارسال کنند. 